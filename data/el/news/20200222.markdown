---
title: "Το GSoC 2020 έρχεται!"
date: 1582414580
author: sev
---

![GSoC Logo](/data/news/GSoC2017Logo.png)

Είναι η 14η φορά που το ScummVM εντάσσεται ως συμμετέχων οργανισμός στο Καλοκαίρι Προγραμματισμού της Google (Google Summer of Code), και μαζί μας θα είναι και το αδελφικό πρότζεκτ, το ResidualVM. Το Καλοκαίρι Προγραμματισμού είναι μια ετήσια διοργάνωση της Google για να ενθαρρύνει φοιτητές να συνεισφέρουν σε πρότζεκτ ανοικτού κώδικα. Οργανισμοί ανοιχτού κώδικα παρέχουν καθοδήγηση (μέντορες) και επιμέρους πρότζεκτ για εργασία, ενώ η Google προσφέρει κάποιο χρηματικό ποσό στους συμμετέχοντες φοιτητές. Μπορείτε να βρείτε περισσότερες πληροφορίες στο [επίσημο δικτυακό τόπο](https://summerofcode.withgoogle.com). Επίσης και εμείς έχουμε μερικές σχετικές πληροφορίες στο [βίκι μας](http://wiki.scummvm.org/index.php/Summer_of_Code), και συγκεκριμένα πάνω [στους κανόνες για τα πρότζεκτ](http://wiki.scummvm.org/index.php/Summer_of_Code/Project_Rules) που οι αιτούντες θα χρειαστεί να ακολουθήσουν.

Αν νιώθετε έτοιμοι για περιπέτεια, και θα θέλατε να συνεισφέρετε σε ένα από τα μεγαλύτερα πρότζεκτ διατήρησης παιχνιδιών, σας περιμένουμε πρόθυμα! Ρίξτε μια ματιά στη [σελίδα με τις ιδέες μας](http://wiki.scummvm.org/index.php/Summer_of_Code/GSoC_Ideas_2020). Φυσικά, είστε επίσης ευπρόσδεκτοι να προτείνεται κάποια δική σας ιδέα (αν και θα πρέπει να είναι σχετική με το αντικείμενο και τα πρότζεκτ του ScummVM)! Η προθεσμία για τις προτάσεις των φοιτητών είναι οι 31 Μαρτίου, και στις 27 Απριλίου θα ανακοινωθούν οι φοιτητές που θα γίνουν δεκτοί στο πρόγραμμα.

Είστε ευπρόσδεκτοι να μας βρείτε στον [εξυπηρετητή Discord του ScummVM](https://discord.gg/5D8yTtF) και να κάνετε όποιες ερωτήσεις μπορεί να έχετε στο κανάλι #scummvm-gsoc.

Περιμένουμε τις αιτήσεις σας με ανυπομονησία!
