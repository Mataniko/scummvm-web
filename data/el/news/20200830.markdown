---
title: "Παρακαλούμε βοηθήστε μας με τη δοκιμή της επερχόμενης έκδοσης 2.2.0 του ScummVM"
date: 1598793846
author: sev, criezy, md5
---

Γεια σε όλους, ήρθε η ώρα να κυκλοφορήσουμε την επόμενη έκδοση του ScummVM. Συνεπώς, χρειαζόμαστε πραγματικά τη βοήθειά σας με τη δοκιμή των σταθερών διανομών πριν την επερχόμενη κυκλοφορία, ώστε να εξασφαλίσουμε την καλύτερη δυνατή ποιότητα.

Παρακαλούμε, ρίξτε ιδιαίτερη προσοχή στους επόμενους νέο-υποστηριζόμενους τίτλους:

* <i>Blazing Dragons</i>
* <i>Eye of the Beholder - έκδοση για Sega CD</i>
* <i>Griffon Legend</i>
* <i>Interactive Fiction games</i>
* <i>Operation Stealth</i>
* <i>Police Quest: SWAT</i>
* <i>Prince and the Coward, μετάφραση στα Αγγλικά</i>
* <i>Ultima IV - Quest of the Avatar</i>
* <i>Ultima VI - The False Prophet</i>
* <i>Ultima VIII - Pagan</i>

Θα θέλαμε επίσης να σας ζητήσουμε να δοκιμάσετε ακόμα ένα τίτλο της Sierra: το <i>Police Quest: SWAT</i>. Εκπαιδευτείτε ως μέλος επίλεκτης ομάδας κρούσης (SWAT), και αναλάβετε ριψοκίνδυνες αποστολές για να σώσετε τις ζωές πολιτών. Ο τίτλος αυτός προωθήθηκε ως έτοιμος για δοκιμή πρόσφατα, κι έτσι το κάλεσμα για δοκιμή συμπεριλαμβάνεται στην ανακοίνωση για την επερχόμενη κυκλοφορία του ScummVM.

Αυτά τα παιχνίδια χρειάζεται να δοκιμαστούν με [σταθερές διανομές (stable builds)](https://buildbot.scummvm.org/builds.html), και όχι τις υπό ανάπτυξη διανομές (development). Αναφέρετε όποια θέματα και οποιαδήποτε περίεργη συμπεριφορά που θα εντοπίσετε στους τίτλους αυτούς στην ιστοσελίδα αναφοράς προβλημάτων [issue tracker](https://bugs.scummvm.org/).

Χρειαζόμαστε επίσης τη βοήθειά σας για να ενημερώσουμε τις μεταφράσεις του ScummVM για αυτή την νέα έκδοση. Μπορείτε να δείτε την τρέχουσα κατάσταση των μεταφράσεων, και να δουλέψετε πάνω σε αυτές στον [ιστότοπο μεταφράσεων του ScummVM](https://translations.scummvm.org/projects/scummvm/scummvm/). Προκειμένου να συνδεθείτε στον ιστότοπο, μπορείτε να χρησιμοποιήσετε είτε τον λογαριασμό σας στο GitHub ή το Facebook, αν έχετε τέτοιο, είτε να φτιάξετε ένα λογαριασμό ειδικά για αυτόν τον ιστότοπο. Όσοι υποβάλλουν τακτικά δουλειά μετάφρασης μπορούν να αποθηκεύουν τις αλλαγές στις μεταφράσεις αλλά οι νέοι μεταφραστές θα μπορούν αρχικά να υποβάλουν μόνο προτάσεις και να ψηφίζουν πάνω σε άλλες υπάρχουσες προτάσεις μετάφρασης. Ωστόσο, χρειαζόμαστε νέους τακτικούς μεταφραστές για κάποιες γλώσσες, οπότε αν δεν έχετε πλήρη δικαιώματα μετάφρασης και θα θέλατε να αποκτήσετε, παρακαλούμε [επικοινωνήστε μαζί μας](https://www.scummvm.org/contact/). Επίσης, μερικοί από τους παλιούς μεταφραστές μας ενδέχεται να έχουν χάσει τα πλήρη δικαιώματα μετάφρασης που είχαν όταν, πριν μερικούς μήνες, αναβαθμίσαμε τις ρυθμίσεις δικαιωμάτων πρόσβασης. Αν αυτό συνέβη σε εσάς, παρακαλούμε επικοινωνήστε μαζί μας για να αποκαταστήσουμε την πλήρη πρόσβασή σας.

Καλή τύχη με τις δοκιμές σας, και ας κυκλοφορήσουμε την έκδοση 2.2.0 στο τέλος του Σεπτεμβρίου!
